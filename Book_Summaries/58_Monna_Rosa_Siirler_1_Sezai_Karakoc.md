  
# Monna Rosa / Şiirler I - Sezai Karakoç
## 48 Sayfa
### 30.03.2021
  
<br>

  <p align="center" style="padding: 10px">
    <img alt="Monna-Rosa-Şiirler-1-Sezai-Karakoç" src="../images/58_monna_rosa_1.jpg" width="250">
    <br>

<br>
<br>



________

> ***1-AŞK VE  ÇiLELER*** 



Monna Rosa, siyah güller, ak güller; <br>
Gülce'nin gülleri ve beyaz yatak. <br>
Kanadı kırık kuş merhamet ister; <br>
Ah, senin yüzünden kana batacak, <br>
Monna Rosa, siyah güller, ak güller! <br>


Ulur aya karşı kirli çakallar, <br>
Bakar ürkek ürkek tavşanlar dağa. <br>
Monna Rosa, bugün bende bir hal var, <br>
Yağmur iğri iğri düşer toprağa, <br>
Ulur aya karşı kirli çakallar. <br>

Zeytin ağacının karanlığıdır <br>
Elindeki elma ile başlayan... <br>
Bir yakut yüzükte aydınlanan sır, <br>
Sıcak ve minnacık yüzündeki kan, <br>
Zeytin ağacının karanlığıdır. <br>

Zambaklar en ıssız yerlerde açar, <br>
Ve vardır her vahşi çiçekte gurur. <br>
Bir mumun ardında bekleyen rüzgar, <br>
Işıksız ruhumu sallar da durur, <br>
Zambaklar en ıssız yerlerde açar. <br>

Ellerin, ellerin ve parmakların <br>
Bir nar çiçeğini eziyor gibi.. <br>
Ellerinden belli olur bir kadın. <br>
Denizin dibinde geziyor gibi <br>
Ellerin, ellerin ve parmakların. <br>

Açma pencereni, perdeleri çek: <br>
Monna Rosa, seni görmemeliyim. <br>
Bir bakışın ölmem için yetecek; <br>
Anla Monna Rosa, ben öteliyim... <br>
Açma pencereni, perdeleri çek. <br>

Zaman çabuk çabuk geçiyor Monna; <br>
Saat on ikidir, söndü lambalar. <br>
Uyu da turnalar gelsin rüyana, <br>
Bakma tuhaf tuhaf göğe bu kadar; <br>
Zaman çabuk çabuk geçiyor Monna. <br>


Akşamları gelir incir kuşları, <br>
Konarlar bahçemin incirlerine; <br>
Kiminin rengi ak, kiminin sarı. <br>
Ah, beni vursalar bir kuş yerine! <br>
Akşamları gelir incir kuşları... <br>

Ki ben, Monna Rosa, bulurum seni <br>
İncir kuşlarının bakışlarında. <br>
Hayatla doldurur bu boş yelkeni <br>
O masum bakışlar... Su kenarında <br>
Ki ben, Monna Rosa, bulurum seni. <br>

Kırgın kırgın bakma yüzüme Rosa: <br>
Henüz dinlemedin benden türküler. <br>
Benim aşkım uymaz öyle her saza, <br>
En güzel şarkıyı bir kurşun söyler... <br>
Kırgın kırgın bakma yüzüme Rosa. <br>

Yağmurlardan sonra büyürmüş başak, <br>
Meyvalar sabırla olgunlaşırmış. <br>
Bir gün gözlerimin ta içine bak: <br>
Anlarsın ölüler niçin yaşarmış, <br>
Yağmurlardan sonra büyürmüş başak. <br>

Artık inan bana muhacir kızı, <br>
Dinle ve kabul et itirafımı. <br>
Bir soğuk, bir garip, bir mavi sızı <br>
Alev alev sardı her tarafımı, <br>
Artık inan bana muhacir kızı. <br>

Altın bilezikler, o korkulu ten, <br>
Cevap versin bu kanlı kuş tüyüne; <br>
Bir tüy ki, can verir bir gülümsesen, <br>
Bir tüy ki, kapalı geceye, güne; <br>
Altın bilezikler, o korkulu ten! <br>


Monna Rosa, siyah güller, ak güller, <br>
Gülce'nin gülleri ve beyaz yatak. <br>
Kanadı kırık kuş merhamet ister; <br>
Ah, senin yüzünden kana batacak, <br>
Monna Rosa, siyah güller, ak güller! <br>

***1952, İlkbahar.***

______

> ***II. ÖLÜM VE ÇERÇEVELER***

Bir lamba yanıyor, hafif ve sarı; <br>
Garip bir yolculuk, tren ve Gülce. <br>
Bir hançer bölüyor, ah, rüyaları: <br>
Bir rüya, bir hançer, bir el; ve, ve, ve... <br>



Lambalar yanıyor, hafif ve sarı; <br>
Gece kar yağacak sabaha kadar. <br>
Toprakta et, kemik çıtırtıları... <br>
Yarı ölüleri bir korku tutar <br>
Değince bir taşa kafatasları. <br>
-Ölüler ki yalnız tırnakları var, <br>
Ve yalnız burkulmuş diz kapakları...- <br>



Bir lamba yanıyor, hafif ve sarı, <br>
Açıyor elini göğe bir kadın. <br>
Uzuyor, uzuyor, uzuyor saçları <br>
Uğrunda ölen güzel kızların... <br>



Bir lamba yanıyor, hafif ve sarı; <br>
Esmer delikanlı, hatıra ve kan. <br>
Yeşil gözlü kızın hıçkırıkları <br>
Sızıyor bir kapı aralığından; <br>
Lambalar yanıyor, hafif ve sarı. <br>



Lambalar yanıyor, hafif ve sarı; <br>
Çocuklara açar mağaraları <br>
Gün görmemiş kuşlar ve örümcekler. <br>
İlan-ı aşk eden dil balıkları <br>
Aşina suları çabuk terkeder... <br>

Lambalar yanıyor, hafif ve sarı; <br>
Bakıyor ateşe, küle böcekler. <br>
Köpekler parçalar kanaryaları <br>
Mektupları bir boz ağaç kurdu yer. <br>
Baykuşlar ötüyor harabelerde; <br>
Yanıyor lambalar, hafif ve sarı. <br>
Bir kaza kurşunu bulur her yerde <br>
Süvarisiz şaha kalkan atları... <br>
Bir ruhun ışığı vardır göklerde, <br>
Lambalar yanıyor, hafif ve sarı; <br>
Ötüyor baykuşlar harabelerde. <br>

Bir lamba yanıyor, hafif ve sarı; <br>
Titriyor yıldırım düşmüş gibi yer. <br>
Bekledi arzuyla karanlıkları <br>
Anneler, babalar, erkek kardeşler. <br>
Ta içinde duyar ani bir ağrı, <br>
Bir hüzün şarkısı tutturur gider <br>
Anneler, babalar, erkek kardeşler. <br>

Lambalar yanıyor, hafif ve sarı; <br>
Her yatak dopdolu, bir yatak bomboş. <br>
Bir neşe şarkısı tutturur gider <br>

Birinci, ikinci, üçüncü sarhoş; <br>
Kurşunlar sıkılır göklere doğru, <br>
Serçe yavruları yuvada titrer. <br>

Lambalar yanıyor, hafif ve sarı... <br>



Bir lamba yanıyor, hafif ve sarı; <br>
İnce yelkenleri alıyor yeller. <br>
Titretir kalpleri ve bayrakları <br>
Gemiden toprağa uzanan eller. <br>
Lambalar yanıyor, hafif ve sarı, <br>
Bir yosun köküne hasret kalacak <br>
Gizli hazineler, su yılanları... <br>

İnce yelkenleri alıyor yeller; <br>
Bir lamba yanıyor, hafif ve sarı. <br>
Beyaz pelerinli hür tayfaları <br>
Kendine bağlıyor siyah kediler; <br>
Titriyor gönüller ve kara bayrak, <br>
Bir yosun köküne hasret kalacak <br>
Gemiden toprağa uzanan eller. <br>
Bir lamba yanıyor, hafif ve sarı. <br>



Bir lamba yanıyor, hafif ve sarı, <br>
Garip bir yolculuk, tren ve Gülce. <br>
Bölüyor bir hançer, ah, rüyaları: <br>
Bir rüya, bir hançer, bir el; ve, ve, ve... <br>

**1952, Yaz**

______

> ***III. PİŞMANLIK VE ÇİLELER***

Rüzgar eser, yağmur yağar, tilkiler üşür; <br>
Bir odun parçası aydınlatır ocağı. <br>
Anne ateşin önünde perişan, <br>
Anne ateşin içinde hür... <br>
Rüzgar eser, yağmur yağar, tilkiler üşür. <br>

Yağmurlar sırtıyla sırtımın arasındadır; <br>
Şarkılar dudaklarıyla dudaklarımın. <br>
Bin parçaya böldü beni bir divane sır, <br>
Sesi geliyor sesi günahkar çocukların; <br>
Şarkılar dudaklarıyla dudaklarımın arasındadır. <br>

Gönüller yanarak kavuşacaktı; <br>
Yüzdeki ıstırap, çile ocağı, <br>
Onun bu ocakta yanan toprağı, <br>
Bir gece rüyamda avuçlarımı yaktı, <br>
Gönüller yanarak kavuşacaktı. <br>

Benim gözlerim yeşildir, onun gözleri kara; <br>
Ben günah kadar beyazım, o tövbe kadar kara. <br>



Annenin başı elleri arasında, <br>
Parmağında aydınlık günlerden kalma yüzük. <br>
Bir fotoğraf asılıdır duvarda: <br>
Aynaya, geceye, maziye dönük, <br>
Annenin başı elleri arasında, <br>

Bir tüfeğin burnu havadadır, <br>
Ateş almak üzredir, mermisiz. <br>
Ben bir küçük kızım, ben bir deli kızım, <br>
Siz beni ne anlarsınız siz! <br>
Bir tüfek ateş almak üzredir, mermisiz... <br>

Bir saman çöpüne tutunmuş kızların <br>
Eteğini ben çektim. <br>
NEyleyim göğsümü kara dağın sert rüzgarı doldurmuş, <br>
Annemden ilk sütü Gülce'de içtim. <br>
Ankara'ya, çatal dağa biz zindandan gün vurmuş: <br>
Az kalsın yerine ben ölecektim <br>
Bir saman çöpüne tutunmuş kızların... <br>

Kediler halıları parçalıyor, <br>
Kırmızı bir ışık düşüyor yere. <br>
Annenin dizinde derman yok, <br>
Annenin kafası iki parçadır. <br>

Hükmedemiyor insan ruhuna ateş, <br>
Rüzgar hükmedemiyor incecik perdelere; <br>
Kediler halıları parçalıyor. <br>

Ateşte sarı gül açan saksılar, <br>
Kızarmış bir ekmek gibi duruyor; <br>
Kulağıma garip sesler geliyor. <br>
Kuş yumurtasından çıkan insanlar <br>
Ahırda bir ata eğer vuruyor, <br>
Kulağıma garip sesler geliyor. <br>

Ben bir şarkı, ben bir tüyüm; <br>
Ben Meryemin yanağındaki tüyüm. <br>
Beni bir azizin nefesi uçurur, <br>
Kalbimde Allahın elleri durur. <br>
Cici ayaklarım iplikle bağlı, <br>
Ben onun sılası, kendimin gurbetiyim; <br>
Ben bir azizin hasreti, <br>
Ben Meryem'in yanağındaki tüyüm. <br>

Benim gözlerim yeşildir, evet evet, onun gözleri kara; <br>
Ben günah kadar beyazım, o tövbe kadar kara... <br>



Ocak sönüyor, ateş kül oluyor. <br>
Annenin saçları beyaz, <br>
Anne saçlarını yoluyor. <br>
Ateşin içinde gül açar, servi büyür, ardıç büyür, çocuk büyür; <br>
Ocak sönüyor, ateş kül oluyor, <br>
Anne ruhunda ruhuma eğiliyor. <br>

Yaralı kuş kanadını ısıtan <br>
Bir güneş toprağı yarıp çıkacak. <br>
Kadınlar sansa da yaşadığını, <br>
Şarkısız kaldıkça yaşamayacak. <br>
Kadınları şarkılar, geceler aydınlatır. <br>
Kadınları şarkılar, akrepler aydınlatır. <br>
Kadınları şarkılar, zehirler aydınlatır... <br>



Artık ben gideceğim, ata eğer vuruyorlar. <br>
Hatıralarımı birer birer yakacağım. <br>
Entarimi parça parça edip <br>
Zehirli kirpilere bırakacağım. <br>
Beyaz bir kayanın üstüne çıkıp <br>
Göğsüme siyah bir gül takacağım. <br>
Batan güne doğru kurşunlar sıkıp <br>
Kendimi boşluğa bırakacağım. <br>
Ayaklarımın altından geçiyor bir deniz... <br>
Ben bir küçük kızım, ben bir deli kızım, <br>
Siz beni ne anlarsınız siz! <br>
Artık ben gideceğim atım kişniyor; <br>
Bir bebek mum istiyor, bir ölü şarkı istiyor, <br>
Ayaklarımın altından geçiyor bir deniz, bir deniz; <br>
Beni onun gözleri çağırıyor, duramam duramam. <br>

Benim gözlerim yeşildir, ah, onun gözleri kara; <br>
Ben günah kadar beyazım, o tövbe kadar kara... <br>

***1952, Güz***

______

> ***VE MONNA ROSA***

Peygamber çiçeğinin aydınlığında ara <br>
Sana doğru uzanan çaresiz ellerimi. <br>
Sırrımı söylüyorum vefakar balıklara: <br>
Yalnız onlar tutacak bu dünyada yerimi. <br>
Koyverip telli pullu saçlarımı rüzgara, <br>
Bir çocuğun ardına düşen heykellerimi <br>
Peygamber çiçeğinin aydınlığında ara... <br>

Bir çevre sağ elimden bulanık suya düştü <br>
Ve boğazımı sıktı parmaklar ince, uzun. <br>
Günahkar toprağıma saçından bir tel düştü; <br>
Sana ne olmuş Rosa, bir derde tutulmuşsun. <br>
Bir ekmek kadar aziz fikirler böyle pişti: <br>
Noel ağaçları ve manolyalar kahrolsun, <br>
Bir çevre sağ elimden bulanık suya düştü... <br>

Şu şapkayı çıkarıp atıyorum ırmağa; <br>
Her şeyim sizin olsun, hep sizin kesik başlar. <br>
Rüyasında örümcek başlarsa ağlamağa, <br>
İçine gül koyduğum tüfek ölmeğe başlar. <br>
Günahını sırtına yüklenen kaplumbağa <br>
Gibi ölüm önünde öz benliğim yavaşlar. <br>
Öyleyse şu şapkayı fırlatayım ırmağa. <br>

Bu erkekler kokuyu kediler gibi alır <br>
Ve kediler her gece sürünür yastıklara. <br>
Denizleri bahtiyar eden günler kısalır; <br>
Satılmayan çiçekler, zehirli ve kapkara, <br>
Unutulmuş erkekler ve kadınlara kalır. <br>
Bir geyiğin gözleri düşer eriyen kara <br>
Ve erkekler kokuyu kediler gibi alır. <br>

Ve yalnızlık, sigara külü kadar yalnızlık! <br>
Ve toprağın rüyaya yılan gibi girişi. <br>
Sana da, Monna Rosa, taş bebeği bıraktık, <br>
Ellerinde kılçıklı balıkların bir dişi. <br>
Senin hatıran gibi büyük, yeni, karanlık; <br>
Senin hatıran kadar Allah ve şeytan işi... <br>
Ve yalnızlık, sigara külü kadar yalnızlık! <br>

Bugün yalnız yağmura tahammül edeceğim; <br>
Ta boğazıma kadar çıkan deli yağmura. <br>
Tüyüme horozdan çok itimat edeceğim, <br>
İtimat edeceğim şu belalı yağmura. <br>
Ruhuma bayrak yapıp ben teslim edeceğim <br>
Asılmış bir adamın iki eli yağmura. <br>
Bugün yalnız yağmura tahammül edeceğim. <br>

Bir tren ışığına, güneşe çekmek seni <br>
Ve bir şehir yaratmak, ruhundan Gülce diye. <br>
Parçalanan gemiyi ve yırtılan yelkeni <br>
Katıvermek sessizce söylenen bir türküye. <br>
Ve sonra bir köşede öldürmek ölmeyeni <br>
Ve son vermek bitmeyen, bu bitmeyen şarkıya, <br>
Bir tren ışığına, güneşe çekmek seni. <br>

Sana tavuskuşunun içime girdiğini <br>
Son, en son söz olarak söylemek istiyorum. <br>
İçime girdiğini, tüyünü yolduğunu <br>
Son, en son söz olarak söylemek istiyorum. <br>
İçimde tavusların bir bir kaybolduğunu, <br>
Bana da bir çift ak kanat kaldığını <br>
Son, en son söz olarak söylemek istiyorum. <br>

Peygamber çiçeğinin aydınlığında ara <br>
Sana doğru uzanan çaresiz ellerimi. <br>
Sırrımı söylüyorum vefakar balıklara; <br>
Yalnız onlar tutacak bu dünyada yerimi. <br>
Koyverip telli pullu saçlarını rüzgara. <br>
Bir çocuğun ardına düşen heykellerimi <br>
Peygamber çiçeğinin aydınlığında ara... <br>

***1952, Kış (Yılbaşı Gecesi)***

____

> ***İŞARET***  

Ne zaman yandı elin, <br>
Ne zaman ellerini yaktı hatıram? <br>
Ne zaman bir yüzük gibi taktı hatıram, <br>
Parmağına, bu gizli ve acı işareti, gelin. <br>

***1954***

_____

> ***KADER YOLU***

Etrafımız, uçsuz bucaksız çöller;  <br>
Yerler demir, gökler bakır Madonna.  <br>
Nehirler çekilmiş, kurumuş göller;  <br>
Aramızda deniz vardır Madonna!  <br>
Gelir gelmez Venedik'ten aynalar, <br> Uçtu gökte kara kara kargalar. <br>
Ömrü biçti kılıç gibi levhalar;  <br>
Bize kalan sade sabır Madonna!  <br>

***1956***

_______

> ***KAYBOLUŞ***

Üstündeki giysi gözünün renginde <br> Yürüyor yürüyordu arkasına bakmadan <br> Onu kaybettim bir kış gününde <br> Yağmur yağmur yağmur yağıyordu durmadan <br> 

Ölü taşıyan bir araba <br> Araya girdi galiba

Koştum koştum yetişemedim <br> Sanki önümü kapatan bir sütundu zaman <br> İnsanlar otomobiller dalgın habersiz zalim <br> Alıkoyamadım onu meçhullere dalmaktan 

Boşunaydı artık çaba <br>
Boşuna mıydı acaba <br>

Dondum kalakaldım olduğum yerde <br>
Gözlerimi kaplıyordu duman duman duman <br>
Gönlüm ne geçmişte ne geleceklerde <br>
Bir mahkumdum görülmemiş bir cezaya çarpılan <br>

Uğrayan bir azaba <br>
Sığmaz hesaba kitaba 

***1957***

______

***- SON -***

<br>

### Kitaptan Alıntılar ;
- ***"Hayat bir ölümdür, aşk bir uçurum..."***
- ***İyi ki bilmiyor kalabalıklar <br> Yağmura bakmayı cam arkasından, <br> İnsandan insana şükür ki fark var; <br> Birine cennetse, birine zindan <br> İyi ki bilmiyor kalabalıklar.***
- ***Açma pencereni, perdeleri çek: <br>
Monna Rosa, seni görmemeliyim. <br>
Bir bakışın ölmem için yetecek;***
- ***Yağmurlardan sonra büyürmüş başak, <br>
Meyvalar sabırla olgunlaşırmış. <br>
Bir gün gözlerimin ta içine bak: <br>
Anlarsın ölüler niçin yaşarmış, <br>
Yağmurlardan sonra büyürmüş başak.*** <br>
- ***"Artık inan bana muhacir kızı.."***
- ***Kanadı kırık kuş merhamet ister; <br>
Ah, senin yüzünden kana batacak, <br>
Monna Rosa, siyah güller, ak güller!*** <br>
- ***Ölüler ki yalnız tırnakları var, <br>
Ve yalnız burkulmuş diz kapakları...*** <br>
- ***Gönüller yanarak kavuşacaktı; <br>
Yüzdeki ıstırap, çile ocağı, <br>
Onun bu ocakta yanan toprağı, <br>
Bir gece rüyamda avuçlarımı yaktı, <br>
Gönüller yanarak kavuşacaktı.*** <br>
- ***Benim gözlerim yeşildir, onun gözleri kara; <br>
Ben günah kadar beyazım, o tövbe kadar kara.*** <br>
- ***Göğsüme siyah bir gül takacağım. <br>
Batan güne doğru kurşunlar sıkıp <br>
Kendimi boşluğa bırakacağım.*** <br>
- ***"Beni onun gözleri çağırıyor, duramam duramam."***
- ***"Ve yalnızlık, sigara külü kadar yalnızlık!"***